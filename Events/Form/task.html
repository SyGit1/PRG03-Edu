<html>
<p>
    Nu we het DOM hebben leren kennen, gaan we ons verdiepen in Events. In de vorige opdracht zagen
    we stiekem al een event voorbij komen:
</p>
<p>
    <code>
        let button = document.getElementById('button');<br/>
        button.addEventListener('click', addItem);
    </code>
</p>
<p>
    Binnen deze code zien we dat een element wordt opgehaald op basis van het ID.
    Daarna wordt via <code>element.addEventListener(eventType, callback);</code> bepaald
    naar welk event wordt geluisterd en wat er moet gebeuren.
</p>
<ul>
    <li>
        In ons voorbeeld is het <em>element</em> onze <strong>button</strong>.
    </li>
    <li>
        In ons voorbeeld is het <em>eventType</em> een <strong>click</strong> op de
        <strong>button</strong>.
    </li>
    <li>
        In ons voorbeeld is de <em>callback</em> de functie <strong>addItem</strong>
        die wordt uitgevoerd na een <strong>click</strong> op de <strong>button</strong>.
    </li>
</ul>
<p>
    De structuur van .addEventListener wordt op <strong>elk</strong> event toegepast. Wat
    dus niet de bedoeling is, is het schrijven van <code>element.onclick(callback)</code>,
    of in de html <code>&lt;button onclick="callback()"&gt;</code>. Het is zeer belangrijk
    dit vanaf het eerste moment goed te doen en niet af te wijken.
</p>
<p>
    In de gegeven opdracht staat ook al 1 event genoteerd, namelijk het <strong>load</strong>
    event op het <strong>window</strong>, die de <strong>init</strong> functie als callback
    uitvoert. Dit zal vanaf nu in elk voorbeeld en in elke opdracht als eerste terugkomen.
</p>
<p>
    Genoeg theorie voor nu! Ga aan de slag met de volgende opdrachten op basis van de gegeven code:
</p>
<ul>
    <li>
        Schrijf in de init functie de code om een 'submit' event op het formulier met ID 'new-todo-form'
        af te vangen. De callback is de functie <code>addItem</code> die al in de code staat gegeven.
    </li>
    <li>
        Je drukt op de knop 'add item' en het enige wat je ziet gebeuren is dat je pagina ververst. Hoe
        kan dit nu gebeuren? Zoals je ziet krijg je de parameter 'e' mee. 'e' staat voor 'event'
        en bevat alle informatie over het zojuist uitgevoerde event (in ons geval de 'submit').
        <br/><br/>
        Een krachtige optie van events die een standaardwerking hebben (forms, anchor links, etc), is dat je
        deze standaardwerking kunt 'blokkeren'. Zet in je <code>addItem</code> functie de code
        <code>e.preventDefault();</code>. Zoals je zult merken wordt het formulier niet meer verstuurd!
    </li>
    <li>
        Nu mag jij hem afmaken! Gebruik de kennis uit het hoofdstuk "DOM" en maak een nieuwe
        <code>&lt;li&gt;</code> aan met daarin de ingevoerde tekst uit het inputveld.
    </li>
    <li>
        (Bonus) Plaats in het element met ID 'message' een melding dat het item is toegevoegd aan de lijst.
        Maak daarbij ook het invoerveld leeg zodat er weer een nieuw item kan worden toegevoegd.
    </li>
</ul>
</html>